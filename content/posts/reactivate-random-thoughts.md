+++
date = '2025-06-04T15:46:20+07:00'
draft = false
title = 'Reactivate my random thoughts'
+++
**Random Thoughts 2.0: A Personal Blog Reborn**

ไม่ได้เขียนบันทึกความคิดเรื่อยเปื่อยมานานหลายปี แต่ก็ยังคุยกับตัวเองในหัวเงียบๆ และคิดอะไรเรื่อยเปื่อยอยู่ทุกวันเหมือนเดิม
เป็นโอกาสที่ดีที่ตอนนี้เว็บไซต์ส่วนตัวกลับมาใช้งานได้อีกครั้ง และเป็นช่วงเวลาที่ได้ลงมือทำอะไรหลายอย่างจนเป็นรูปเป็นร่างและเป็นรูปธรรม เหมาะแก่การนำมาบันทึกไว้เป็นบล็อก ทั้งเรื่องชีวิตทั่วไป งาน เรียน ความรู้ และประสบการณ์ใหม่ๆ
สำหรับ Random Thoughts 1.0 นั้น น่าจะเริ่มเขียนครั้งแรกในช่วงปี 2003-2004 ตอนนั้นใช้โปรแกรมสำเร็จรูปอย่าง WordPress เขียนอยู่หลายปี จนหยุดเขียนแล้วไม่ได้ต่ออายุโฮสต์ พอหมดอายุทำให้ข้อมูลหายไปทั้งหมด หมดไฟเขียนไปเลย แต่คิดว่ารอบนี้ข้อมูลไม่น่าจะหายเพราะผมโฮสต์ไว้ใน GitHub ซึ่งน่าจะอยู่ไปอีกนานจนถึงวันที่อินเทอร์เน็ตล่มสลาย

เนื้อหาครั้งนี้ก็คงจะเขียนแบบเดิม คือเขียนเรื่องอะไรก็ตามที่แล่นเข้ามาในหัว หรือเล่าประสบการณ์ต่างๆ ที่เก็บเกี่ยวได้ เป็นบล็อกของนักเรียนรู้คนหนึ่งที่มีความสนใจหลากหลาย ตั้งแต่ปรัชญา จิตวิทยา วรรณกรรม วรรณคดี เกม ดนตรี เพลง หนัง เทคโนโลยี กีฬา และอื่นๆ
สิ่งที่เพิ่มเติมเข้ามาในรอบนี้คือเรื่องธุรกิจและการบริหารจัดการ ซึ่งตอนนี้เป็นงานที่รับผิดชอบโดยตรง ไม่อยากจะเชื่อตัวเองเหมือนกันว่าจากคนที่ไม่เคยอินกับเรื่องธุรกิจอย่างที่สุด จะกลายเป็นคนทำงานด้านนี้โดยตรง จนถึงขั้นต้องไปหาเรียนต่อ EMBA จนจบ แต่ก็คิดว่าทั้งหมดคงเป็นไปตามวัยและประสบการณ์ ก่อนหน้านี้อาจจะเป็นวัยที่ไม่อินกับเรื่องพวกนี้เลย พอเข้า 40 ก็รู้เลยว่ามันจำเป็นและมีความน่าสนใจในแนวทางของมัน ชั้นหนังสือที่เคยว่างจึงกลับเต็มไปด้วยตำราด้านการจัดการและ framework ต่างๆ ยังไงตัวตนเดิมเรายังอยู่แต่เปลี่ยนไปเยอะเหมือนกัน

สรุปคือ Random Thoughts 2.0 รอบนี้ เหมือนเดิม แต่เพิ่มเติมคือแก่กว่า เข้มกว่า และคมกว่าเดิมครับ
