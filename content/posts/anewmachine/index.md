+++
date = '2025-09-12T21:09:41+07:00'
title = 'เครื่องจักรใหม่'
+++

เสียงเครื่องจักรสี่เครื่องที่เคยปั๊มชีวิตให้ทั้งโรงงาน แผ่วลงเหมือนหัวใจจะหยุด วันนั้นวินได้รับซองขาว กระดาษที่หนักกว่าหินทับอก

สัปดาห์ถัดมา โทรโข่งแผดเสียงแตกพร่าบริเวณก่อสร้าง “คนมีหมวกและรองเท้าเซฟตี้ ขึ้นรถคันสอง!” วินยกมือ เหนื่อยจนสายตัวแทบขาด วันนั้นเขากรำงานทั้งวัน แต่ค่าจ้างยังไม่พอแม้แต่ดอกเบี้ยคืนเดียว

วันถัดไป แถวสมัครงานยาวอ้อมลานจอด ป้ายหน้าประตูติดกระดาษใหม่ “ลูกจ้างชั่วคราว: ขับรถได้” เจ้าหน้าที่ตรวจเอกสารบอก “ต้องมีคนค้ำด้วย ตอนนี้ยังไม่ผ่าน”

เขาไปสมัครงานส่งของ แต่ช่องแรกในใบสมัครถามถึง ‘ยานพาหนะส่วนตัว’ ที่เขาไม่มี เขาลองสมัครผ่านแอป ก็เจอค่ารอบที่ถูกกดเหลือเสี้ยวเดียว ไม่คุ้มแม้แต่จะเช่ารถ เสียงท้องร้องแข่งกับเสียงพัดลมสั่น ๆ ในห้องเช่า

ตลาดนัดเย็น เขาปูเสื้อผ้าเก่าขาย ผู้คนเดินผ่านเงียบ ๆ ราวกับกำลังนับเหรียญสุดท้ายของตัวเอง ใบแจ้งหนี้ค้างชำระค่าไฟ 960 บาทเสียบที่ประตู เสียงมิเตอร์ดังติ๊ดเตือนก่อนตัด

ก่อนค่ำ เขาโทรกู้จากเบอร์ “เงินด่วนทันใจ” ที่ได้มาจากเสาไฟฟ้า ดอกเบี้ยวิ่งรายวัน เขายืมเวลาจากอนาคตมาจ่ายปัจจุบัน

ตอนค่ำ โทรศัพท์จากโรงพยาบาลแจ้งว่า ต้องวางมัดจำก่อนเข้าห้องผ่าตัด วินเอานาฬิกาเรือนเดียวไปขาย ระหว่างเดินออกจากร้าน แม่ค้ารถเข็นทอนเกิน เขายื่นคืน “พี่ทอนเกินครับ” รอยยิ้มของเธอยังไม่ทันจาง เสียงกริ่งทวงหนี้ก็ดัง

น้องสาวเลิกกะดึก ต้องลัดซอยกลับบ้านคนเดียว คืนสุดท้ายก่อนหมดแรง ข้อความเด้งขึ้น “พรุ่งนี้ก่อน 4 โมง เคลียร์ค่างวด ไม่งั้นระวังน้องสาวมึง” มือด้านเริ่มสั่นอีกครั้ง

กลิ่นสนิมแสบคอ แสงหลอดไฟเก่ากระพริบ วินทรุดกับพื้นคอนกรีต กลิ่นคาวเลือดปะปนควันบุหรี่จากปากชายร่างใหญ่

“ไปทำงานกับกู ไม่ต้องแบกเหล็ก ใช้แค่ปาก”

เขาปฏิเสธ ชายร่างใหญ่ยกมือถือขึ้นช้า ๆ รูปน้องสาวกลางซอยมืดกระพริบขึ้นบนจอ “ยังมั่นใจจะไม่ทำ?”

ครั้งแรกที่เขาเหยียบ “ออฟฟิศ” ห้องสี่เหลี่ยมทึบตัน อากาศอับแน่นกลิ่นฝุ่นกับเหงื่อ ผนังติดไวท์บอร์ด “ยอดรวม/ยอดวัน/อัตราปิดเคส” ใต้หัวข้อ เร่งรอบ มีชื่อทีมเรียงแถว ชั้นบนคือห้องกระจก QA นั่งฟังสาย กด ‘ปรับทัศนคติ’ เมื่อใคร “เบาไป” มุมห้องแขวนกระดิ่ง ทุกครั้งที่ปิดเกินหมื่นจะมีเสียงกระดิ่งเป็นพิธี

เขาคือจุดอ่อน เสียงสั่น คำติดคอ ทำยอดไม่ได้หมายถึง “เข้าห้องปรับทัศนคติ”: ห้องเล็กไม่มีหน้าต่าง กำแพงโล่งจนเห็นเงาตัวเองชัด

มีข้อเสนอ พร้อมรูปถ่ายน้องสาวที่เดินกลับบ้านคนเดียว
“สามเคส ปิดให้ได้ หนี้มึง 24,601 บาท จะเป็นศูนย์”

**เคสแรก**

ทีวีข่าวคลอปลายสาย ยายหายใจหอบ “เดี๋ยวปิดแก๊สก่อนนะหลาน”
วินรอ ห้าวินาทีมีเสียงหมุนวาล์วปิด จึงจี้ต่อ
“ยาย โอนตอนนี้…ผมกันคดีให้”
สายตัด เขาพุ่งเข้าห้องน้ำ เปิดก๊อก ล้างมือซ้ำแล้วซ้ำเล่า เขากดค้าง น้ำหมุนอยู่นาน
กลับออกมา ป้ายแม่เหล็กชื่อ วิน ถูกขยับขึ้นหนึ่งช่อง หัวหน้าทีมพูดสั้น “ล็อกแรก ยังเบาอยู่”

หม้อแกงที่ตั้งทิ้งไว้บนเตาเย็นสนิท ยายวางสลิปโอนเงินไว้บนโต๊ะ ข้างยาความดันที่เหลืออยู่ครึ่งแผง SMS จากธนาคาร “ยอดเงินคงเหลือ: 246.01 บาท” แกหยิบสมุดนัดของโรงพยาบาลในวันพรุ่งนี้ขึ้นมาดู เงินที่มีอยู่ไม่พอแม้แต่จะจ่ายค่ารถไปหาหมอ

**เคสที่สอง**

บรีฟกะเช้า บอร์ดโชว์ตัวแดง “อัตราปิดทีมซี: 12% (เป้า 28%)” หัวหน้าสั่ง “อย่าเบา”
สคริปต์ไหลออกจากปากโดยไม่ต้องคิด เขาวางมือนิ่งแนบพนัก ก่อนกำแน่นเมื่อปลายสาย หายใจขาดเป็นห้วง
“เรียบร้อยครับ” เขาวางสายเรียบ
กระดิ่งดัง ชื่อเขาถูกเลื่อนขึ้นอีกช่อง QA จด “เสียงนิ่งขึ้น”
แจ้งเตือนค่ายาแม่ 2,460 บาทเด้งขึ้น มือเขานิ่งเป็นครั้งแรก

ที่ร้านข้าวแกงริมถนน ชายวัยกลางคนเจ้าของร้านปิดไฟเร็วกว่าปกติ เขานั่งไล่ดูตัวเลขในสมุดบัญชีซ้ำแล้วซ้ำเล่า แต่ก็ยังไม่พอจ่าย “ค่าเช่าพื้นที่ค้างชำระ” ที่ถูกขีดเส้นตายไว้พรุ่งนี้ เขาถอนหายใจยาว ก่อนจะหยิบโทรศัพท์ขึ้นมาพิมพ์ข้อความถึงเด็กพาร์ตไทม์ “พรุ่งนี้ไม่ต้องมาแล้วนะ”

**เคสที่สาม**

เคสสุดท้ายล้างหนี้หมดแล้วเขาจะเลิก
เก้าอี้พลาสติกหน้าห้องผ่าตัดเย็นชื้น เสียงเครื่องวัดชีพจร ติ๊ก…ติ๊ก…ติ๊ก… จากหลังประตู
สคริปต์ในมือคือ “ลูกประสบอุบัติเหตุ”
วินสูดกลิ่นยาฆ่าเชื้อเต็มปอด เขากดโทรออก ใช้จังหวะชีพจรเป็นตัวกำกับ
“คุณพ่อครับ ลูกชายคุณ…”
เขาทิ้งสคริปต์ ใช้ความกลัวของตัวเองเป็นอาวุธ รู้ว่าจะกดตรงไหนให้เจ็บที่สุด เพราะบาดแผลเดียวกันกำลังกรีดอยู่ในอก
เงินเข้าบัญชี เสียงชีพจรยังดังสม่ำเสมอ
ไม่มีน้ำตา เขาพิงกำแพง 

ลูกชายของเหยื่อปลอดภัยดี แต่เงินเก็บก้อนสุดท้ายของผู้เป็นพ่อที่ตั้งใจจะใช้จ่ายค่าเล่าเรียนในเทอมถัดไปของลูก ได้หายไปจากบัญชีจนหมดสิ้นแล้ว

---

### สองปีต่อมา

ห้องชั้นบนเงียบกริบ กระจกใสลงไปเห็นทั้งแถว จอใหญ่ฉายภาพจากกล้องและแดชบอร์ดยอด วงกลมแดงกระพริบตรง “แถวซี ช่อง 8” อัตราปิดตกฮวบ QA กด ‘ปรับทัศนคติ’ ใส่เด็กหนุ่มคนใหม่ที่ฟุบหน้าร้องไห้กับโต๊ะ เหมือนเงาจาง ๆ ของเขาเมื่อก่อน

วินหยิบสมุดเช็คชื่อทีม เขากดปุ่มอินเตอร์คอมต่อสายถึงหัวหน้าทีม

“แถวซี ช่อง 8 มีน้ำรั่ว เช็ดให้แห้ง” / “ครับบอส” — คลิก

หมายเหตุ: ผลกระทบของภัยแก๊งคอลเซ็นเตอร์ต่อสังคมไทยนั้นรุนแรงเป็นวงกว้าง ความสูญเสียทางเศรษฐกิจกระทบทั้งระดับบุคคลและภาพรวมของประเทศ  โดยเฉพาะผลกระทบที่กัดกร่อนสังคมอย่างลึกซึ้งที่สุดคือการทำลาย "ความไว้วางใจทางสังคม" ซึ่งเป็นรากฐานสำคัญของสังคม  
การหลอกลวงที่แพร่หลายได้สร้างสภาวะแห่งความหวาดระแวง ทำให้ประชาชนสูญเสียความเชื่อมั่นต่อสถาบันของรัฐ, ระบบการเงิน, และแม้กระทั่งความสัมพันธ์ระหว่างบุคคล  สภาวะนี้ไม่เพียงแต่สร้างความเดือดร้อนรุนแรงทางการเงิน สร้างบาดแผลทางใจที่รุนแรงแก่ผู้เสียหาย ทั้งความเครียด, ภาวะซึมเศร้า, และความรู้สึกอับอาย  แต่ยังนำไปสู่การแตกแยกในครอบครัวและบ่อนทำลายเสถียรภาพของสังคมรวม